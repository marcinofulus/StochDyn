Stochastyczne równania różniczkowe
==================================

Stochastyczne równania różniczkowe (SDE, od angielskiej nazwy Stochastic differential equations)
są obecnie uważane za standardowe narzędzie wykorzystywane do analizy niektórych wielkości opisujących
dynamikę rynków finansowych. Do tych wielkości należą ceny aktywów, stopy procentowe czy ich pochodne. 
W przeciwieństwie do zwyczajnych równań różniczkowych, które posiadają jednoznaczne rozwiązanie, 
rozwiązaniami SDE są ciągłe w czasie procesy stochastyczne. Metody komputerowe wykorzystywane do analizy 
SDE bazują na klasycznych metodach wykorzystywanych do rozwiązywania tradycyjnych, deterministycznych
równań różniczkowych, są jednak uogólnione tak, aby radzić sobie z procesami losowymi.

Zestaw zmiennych losowych :math:`X_t` indeksowanych liczbami rzeczywistymi `t` nazywamy procesem losowym
ciągłym (ze względu na czas). Każda *realizacja* procesu losowego to przypadkowa wartość zmiennej 
losowej :math:`X_t` dla każdego `t`, jest więc funkcją czasu. Co ciekawe, *każda* deterministyczna
funkcja :math:`f(t)` może być uważana za proces stochastyczny, którego wariancja znika. 

Proces Wienera
--------------

Najbardziej znanym przykładem procesu losowego szeroko występującego w modelach fizyki, chemii ale i
rynków finansowych jest *proces Wienera* :math:`W(t) = W_t`, ciągły proces stochastyczny posiadający 
następujące własności

#) jest to proces rzeczywisty,

#) startuje z zera (:math:`W_0 = 0`),

#) ma stacjonarne i niezależne przyrosty na nieprzekrywających się przedziałach,

#) jest procesem Gaussa o zerowej wartości średniej :math:`\langle W_t - W_s \rangle = 0`
   i wariancji przyrostów :math:`\langle [W_t - W_s]^2 \rangle = 2 D (t -s)`,

#) proces Wienera może być reprezentowany ciągłymi trajektoriami.

Wynika z tego, że dla każdej różnicy czasów `t - s` zmienna losowa :math:`W_t - W_s` jest zmienną losową 
gaussowską o zerowej wartości średniej i wariancji :math:`2D(t-s)`. Więc jego rozkład prawdopodobieństwa ma 
postać

.. math::
   :label: eqnV1

   f_{W_t - W_s}(x) = \frac{1}{\sqrt{2 \pi D (t - s)}} \exp \Big[ -\frac{x^2}{4D(t-s)} \Big].

Proces taki może być wyprowadzony jako proces graniczny błądzenia przypadkowego. Wystarczy tylko zbadać
granicę dla której wielkość skoku i czas pomiędzy skokami będą maleć do zera. Tak zdefiniowanym procesem
posługujemy się zwyczajowo, gdy podczas analizy problemu pojawia się jakaś nieregularna siła czy zaburzenie
którego nie możemy opisać równaniami deterministycznymi.

Typowe dla rynków finansowych *równanie dyfuzji* może być modelowane przez równanie różniczkowe posiadające
część deterministyczną zwaną **dryftem** oraz część losową zwaną **dyfuzją**. Ta ostatnia jest bardzo często
reprezentowana właśnie przez proces Wienera. Możemy sobie napisać ogólne równanie

.. math:: 
   :label: eqnV2
 
   dX = a(t, X) dt + b(t,X) dW_t.

Jest to postać różniczkowa. W zwykłych równaniach różniczkowych zazwyczaj stosujemy pochodne :math:`dx/dt`. W
tym przypadku postać różniczkowa ma większy sens, jako, że wiele interesujących nas procesów losowych (jak
ruch Browna) są procesami ciągłymi aczkolwiek nie są różniczkowalne. Powyższe równanie nabiera większego 
sensu pod znakiem całki

.. math::
   :label: eqnV3

   X(t) = X(0) + \int_0^t a(s,y) ds + \int_0^t b(s,y) dW_s.

Ostatni wyraz z prawej zwany jest całką Ito. 

Równanie Blacka-Scholesa
++++++++++++++++++++++++

Jednym z bardziej znanych, historycznym już równaniem stochastycznym, jest równanie opisujące geometryczny
ruch Browna

.. math::
   :label: eqnV4

   dX = \mu X dt + \sigma X dW_t,

gdzie :math:`\mu, \sigma` to wielkości stałe.
Równanie to jest jednym z podstawowych elementów modelu wyceny opcji Blacka-Scholesa. Teoria ta została 
nagrodzona Nagrodą Nobla z ekonomii w roku 1997, a opracowana przez absolwenta fizyki i doktora matematyki 
Fischera Blacka oraz ekonomistę Myrona Scholesa. Teoria Blacka-Scholesa pozwala na wycenę wartości tzw. 
finansowych instrumentów pochodnych, czyli opcji, oraz służy do optymalizacji "bezpiecznego" portfela 
inwestycyjnego.

Pomimo tego, że równanie to wygląda na proste, żeby nie powiedzieć zbyt proste na to by opisywać jakąkolwiek
rzeczywistość na rynkach finansowych, ma ono olbrzymie znaczenie, jako, że może być rozwiązane ściśle
dając wynikowy wzór z którego możemy wyliczyć zmianę cen prostych opcji. Jak już powiedzieliśmy, 
rozwiązanie jest geometrycznym ruchem Browna

.. math:: 
   :label: eqnV6

   X(t) = X_0 \exp \Big[ \Big( \mu - \frac{\sigma^2}{2} \Big) t + \sigma dW_t \Big].

Dzięki zamkniętej postaci rozwiązania mamy możliwość testowania omówionych poniżej metod numerycznych.


Schemat Eulera-Maruyamy
~~~~~~~~~~~~~~~~~~~~~~~

Najprostszą metodą numerycznego rozwiązywania równań różniczkowych zwyczajnych jest metoda Eulera. Bazuje
ona np. na rozwinięciu Tylora w przybliżeniu pierwszego rzędu. Stochastycznym analogiem tej metody
jest metoda Eulera-Maruyamy. 

Będziemy chcieli podać przybliżone rozwiązanie ogólnej postaci SDE na przedziale czasowym 
:math:`t \in [t_0,t_E]`. Na początku zdyskretyzujemy sobie ów przedział czasowy, ustalając na siatkę
`N` punktów

.. math::
   :label: eqnV7

   t_0 < t_1 < t_2 < \dots < t_{N-2} < t_E.

Dążymy do tego, aby na tej siatce znaleźć przybliżone wartości zmiennej :math:`X`. Oznaczmy je

.. math::
   :label: eqnV8
   
   w_0 < w_1 < w_2< \dots < w_{N-2} < w_E.

Są to oczywiście przybliżone rozwiązania zmiennej :math:`x` dla odpowiednich czasów z powyższej siatki
:math:`\{t_i\}`. Zakładając wartość początkową dla SDE :math:`X(t_0) = X_0` możemy pokusić się
o rozwiązanie numeryczne w następującej postaci

.. math::
   :label: eqnV9

   w_0 = X_0

   w_{i+1} = w_i + a (t_i, w_i) \Delta t_{i+1} + b(t_i, w_i) \Delta W_{i+1}

   \Delta t_{i+1} = t_{i+1} - t_i

   \Delta W_{i+1} = W(t_{i+1}) - W(t_i).

Kluczową sprawą w tym punkcie jest problem: jak modelować :math:`\Delta W_i`? Mając do dyspozycji generator
liczb losowych z rozkładem `N(0,1)` każdą losową liczbę :math:`\Delta W_i` obliczamy ze wzoru

.. math:: 
   :label: eqnV10

   \Delta W_i = \sqrt{\Delta t_i} z_i,

gdzie :math:`z_i` jest losowana właśnie z `N(0,1)`. 
Aby scałkować proces stochastyczny użyjemy formuły na przyrost procesu Wienera

.. math::
   :label: eqnV11

   \int_{t_i}^{t_{i+1}} \Gamma(t) dt =  
   \int_{t_i}^{t_{i+1}} dW(t) =  W(t_{i+1}) - W(t_i)
   
Z definicji procesu Wienera wiemy, że jest on procesem Gaussa o zerowej średniej i wariancji liniowej w czasie
:math:`\langle [W(t_{i+1}) - W(t_i)]^2 \rangle = 2 D \Delta t_i`, co daje nam w sensie średnio-kwadratowym
:math:`\Delta W \propto \sqrt{\langle [\Delta W (t)]^2 \rangle} = \sqrt{\Delta t_i}`. Scałkowanie procesu Wienera 
prowadzi do 

.. math::
   :label: eqnV12

   \int_{t_i}^{t_{i + 1}} dW_t = \sqrt{\Delta t_i} z_i.

Jeżeli założymy sobie, że krok czasowy (odległości na siatce rozwiązań) jest stały i wynosi
:math:`\Delta t_i = h` możemy napisać schemat jawnie

.. math::
   :label: eqnV13

   w_{i+1} = w_i + h a(t_i, w_i) + \sqrt{h} b(t_i, w_i) z_i.

Jako, że każdy zestaw wartości :math:`\{w_i\}, i=0,\dots,E` wyprodukowany przez powyższą formułę
będzie przybliżonym rozwiązaniem procesu losowego, to i każda realizacja (każdy zestaw) będzie
również losowa, a co za tym idzie - każda realizacja procesu będzie inna.

Schemat Millsteina
~~~~~~~~~~~~~~~~~~
Dodaje on poprawkę do poprzedniego rozwiązania, powodując, że schemat staje się schematem pierwszego rzędu 
w sensie silnym. Dany jest on wzorem iteracyjnym

.. math::
   :label: eqnV14
   
   w_0 = X_0

   w_{i+1} = w_i + a(w_i,t_i) h - 
   \frac{h}{2} b(x_i,t_i)\frac{\partial b}{\partial x}'(w_i,t_i)(z_i^2 - 1) +
   \sqrt{h} b(w_i,t_i) z_i.

Obie metody (Millsteina i Eulera-Maruyamy) redukują się do tego samego schematu gdy część losowa nie jest 
zależna od zmiennej `x`. Jeżeli zależność istnieje, schemat Millsteina będzie szybciej zbieżny od 
schematu EM.

Stochastyczna wersja algorytmu Rungeggo-Kutty 2 rzędu
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Najczęściej spotykane rozwiązania układów różniczkowych równań
stochastycznych bazują na powyższych schematach pierwszego rzędu.
Aby uzyskać nieco wyższą dokładność i precyzję obliczeń można 
pokusić się o implementację algorytmów wyższego rzędu. Algorytmy 
rzędu 2 lub 4 dla zwyczajnych równań różniczkowych nazywane są metodami
Rungeggo-Kutty odpowiednio 2 i 4 rzędu (RK2, RK4). Analogiem ich będą 
Stochastyczne metody Rungeggo-Kutty. Zostały one podane przez Rebeccę
Honeycutt w 1992. Ideą jest rozszerzenie klasycznej metody RK2 tak by
poprawnie całkowała również człon stochastyczny.

Wrócimy na chwilę do równania :eq:`eqnV3`. Dość łatwo wyobrazić sobie
scałkować numerycznie część deterministyczną metodą RK dowolnego w 
zasadzie rzędu. Jeżeli np: posłużymy się metodą RK4 a cześć stochastyczną
obliczymy metodą Millsteina to otrzymamy metodę
która co prawda zgadza się co do rzędu rozwinięcia dla części 
deterministycznej, ale część stochastyczna będzie raptem rzędu 1, co w 
wyniku da jedynie metodę rzędu 1. Do tego wszystkiego niepoprawną.
Można wyobrazić sobie, że w jednym kroku algorytmu rozpatrywana cząstka
Browna na chwilę zapomina, że działa na nią siła losowa, więc ewoluuje 
jak zwykła, deterministyczna cząstka, po czym znów zaczyna czuć siłę
losową jednocześnie zmieniając się w cząstkę Browna. 

.. figure:: images/srk2.*
   :alt: SRK2
   :width: 60%
   :align: center
   
   Schematyczny krok całkowania stochastycznego równania różniczkowego.
   Pojedynczy iteracja o :math:`x_i \to x_{i+h}` to przeskok od lewego
   do prawego czerwonego punktu. Jeżeli zastosujemy przybliżenie RK4
   do części deterministycznej, otrzymamy w rezultacie trajektorję 
   zaznaczoną niebieskimi punktami. Gdy odpowiadająca stochastyczna część 
   równania :eq:`eqnV3` obliczona zostanie schematem Millsteina to
   dostaniemy bezpośredni skok z punktu czerownego do czerwonego, co 
   oznaczać będzie, że cząstka wykonuje czysto deterministyczny
   ruch po niebieskiej siatce, zuskując dodatkowy przyrost stochastyczny
   tylko na końcu przedziału :math:`h` (w czerwonym prawym punkcie).
   Ideą SRK jest obliczenie wkładu do dynamiki zarówno od części 
   deterministycznej jak i stochastyczej w *każdym* punkcie w którym
   próbkujemy system (czyli zarówno w niebieskich jak i czerwonych
   punktach).


Nie jest to oczywiście zbyt rozsądne. Należy rozważyć rozszerzenie RK to SRK.
Zaczniemy od równania, zakładając stałą funkcję :math:`b(t,x)`.

.. math::
   :label: eqnV15

   x(h) = x_0 + \frac{h}{2} (F_1 + F_2) + \sqrt{2 D h} \phi,

gdzie

.. math::
   :label: eqnV16
   
   F_1 = a(t,x_0),

   F_2 = a(t,x_0 + hF_1 + \sqrt{2hD} \phi),

dla :math:`\langle \phi \rangle = 0` oraz :math:`\langle \phi^2 \rangle = 1`.

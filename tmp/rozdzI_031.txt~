DYSKRETNE UKŁADY DYNAMICZNE

We Wprowadzeniu pokazaliśmy w jaki sposób mogą pojawiać się zagadnienia modelowane równaniami rekurencyjnymi

$$x_{n+1} = f(x_n), \quad \quad x_0 = c\qquad (1)$$

Z jednej strony mogą to być przybliżenia  równań różniczkowych, gdy pochodną aproksymujemy  skończonym ilorazem różniczkowym. Z drugiej strony, mogą to być układy dynamiczne w których czas jest  dyskretny i jest mierzony co pewien ustalony interwał czasowy ( co sekundę, co godzinę, co dzień, co miesiąc, itd.). Tego typu modele spotykamy w biologii. Kolejnym przykladem jest algorytm Newtona pozwalający znajdować rekurencyjnie  pierwiastki równania

$$F(x) = 0$$

W metodzie  Newtona  kolejne przybliżenie pierwiastka dane jest przez równanie 

\begin{equation} x_{n+1} = x_n + \frac{F(x_n)}{F'(x_n)}\equiv f(x_n)\qquad (2) \end{equation}
gdzie zakładamy, że pochodna $F'(x)$ istnieje (w przeciwnym przypadku metoda ta nie może być stosowana). Oznacza to, że nie możemy wpaść w ekstremum funkcji $F(x)$.  W szczególności dla $F(x)=x^2-2$ ciąg (2) w zależności od warunku początkowego zmierza do liczby $x_{+}=\sqrt{2}$ lub $x_{-}=\sqrt{2}$  (co jest oczywiste skądinąd).



Wizualizacja iteracji

Używając komputera, kolejne wyrazy $x_n$ jest łatwo uzyskać. Dla przykładu, niech

$$x_{n+1} = x_n - 0.5  x_{n}^2 +1.7, \qquad x_0 = 1$$

Poniżej prezentujemy program w SAGE:

SAGECELL

Poniżej jest prezentacja graficzna dla ogólniejszego przypadku

$$x_{n+1} = x_n - b  x_{n}^2 +1.7, \qquad x_0 = 1$$

z dowolnym parametrem $b$. Zachęcamy do zabawy: zmieniajcie wartość parametru $b$ oraz warunek początkowy. Czytelnik łatwo może podać swoje własne równanie, zmieniając odpowiednie wyrażenia w programie.

SAGECELL

METODA PAJĘCZYNY

Metoda pajęczyny pozwala na wykresie śledzić własności równań rekurencyjnych.   Za pomocą tego wykresu  można oberwować kolejne kroki iteracji. 

Sposób rysowania:

Dla danego równania  $x_{n+1} = f(x_n)$, rysujemy wykres funkcji $y = f (x)$ oraz  linię prostą $y  = x$. Prosta ta pozwala przenosić wartość $x_{n+1}$  z osi OY na oś OX. 
Na osi OX zaznaczamy warunek początkowy $x_0$. Znajdujemy graficznie punkt $x_1 = f(x_0)$, który jest na osi OY.
Przy pomocy prostej $y=x$ przenosimy teraz  punkt $x_1$ na oś OX.
Mając na osi OX punkt $x_1$, traktujemy go jako następny warunek początkowy i znajdujemy graficznie na osi OY punkt $x_2=f(x_1)$.
Powtarzamy kroki od 2,3,4 z ostatnim otrzymanym punktem jako początkowym $x_0$.


SAGECELL


2. Stany stacjonarne (punkty stałe) o okresie 1

Układ dynamiczny z czasem dyskretnym ma postać równania rekurencyjnego 

$$x_{n+1} = f(x_n), \quad \quad x_0  \quad \mbox{znamy} $$

Wartość funkcji w następnym kroku  $x_{n+1}$  jest obliczana z wartości  funkcji   $x_n$  w kroku poprzednim. 

Z punktu widzenia modelowania,  chcielibyśmy wiedzieć, czy układ w trakcie ewolucji dąży do jakiegoś stanu stacjonarnego i czy ten stan stacjonarny jest stabilny. Pojawia się też pytanie, jakiego typu stany stacjonarne mogą pojawiać się dla układów modelowanych równaniami rekurencyjnymi.  



A. STANY STACJONARNE (PUNKTY STAŁE O OKRESIE 1)



Przypomnijmy sobie, co oznacza istnienie stanu stacjonarnego dla układów modelowanych równaniem różniczkowym: 

$$ \frac{dx(t)}{dt} = F(x(t))$$

Stan stacjonarny to taki stan, który nie zmienia się w trancie ewolucji, nie zmienia się wraz ze zmianą czasu, czyli $x(t) = x_s$ jest wielkością stałą, niezmienną. Skoro tak, to 

$$ \frac{dx(t)}{dt}  = \frac{dx_s}{dt}  = 0$$

Aby lewa strona równania różniczkowego była równa prawej stronie, musi zachodzić równość: 

$$F(x_s) = 0$$

To jest równanie (warunek), z którego wyznaczamy stan stacjonarny. 

Podobnie rozumujemy w przypadku równań rekurencyjnych:  Stan stacjonarny to taki stan, który nie zmienia się w trakcie ewolucjii (dyskretnej), czyli z punktu $x_s$ otrzymujemy znowu $x_s$. Dla równania dyskretnego ta niezmienność oznacza, że 

$$\quad \mbox{jeżeli} \quad x_n = x_s \quad \mbox{to} \quad x_{n+1} = x_s$$

i równanie rekurencyjne 

$$x_{n+1} = f(x_n) \quad \mbox{ma postać} \quad x_s = f(x_s)$$

Stąd otrzymujemy równanie dla stanu stacjonarnego 

$$x_s = f(x_s) \quad \mbox{lub w uproszczonym zapisie} \quad x=f(x) $$

Zapamiętajmy to równanie!! Matematycy zamiast nazwy "stan stacjonarny" stosują nazwę "punkt stały odwzorowania" lub "punkt stały o okresie 1" . 

Poniżej przedstawiamy to graficznie. Po wielu krokach iteracji obserwujemy powtarzanie się tej samej wartości: kolejna iteracji już nic nie zmienia, jest ta sama, stała. 

SAGECELL



Zobaczmy jak to "działa" w przypadku tzw. równania logistycznego gdy $f(x) = ax (1-x)$: 

$$x = f(x) \quad \mbox{oznacza} \quad x=ax (1-x) = ax - ax^2$$

Jest to równanie kwadratowe: 

$$ax^2 -ax +x = 0 \quad \mbox{czyli} \quad  ax^2 + (1-a)x  =  x [ax + (1-a)] = 0 $$

Otrzymujemy dwa rozwiązania 

$$x_1 = 0 \quad \mbox{orax} \quad x_2 = \frac{a-1}{a} = 1 - \frac{1}{a}$$

Są to dwa stany stacjonarne układu. Występuje tu podobieństwo do ciągłego modelu Verhulsta, które też posiada dwa stany stacjonarne $N_1 = 0$ (niestabilne)  oraz $N_2 = K$ (stabilne).

Który ze stanów stacjonarnych  $x_1$   i   $x_2$  jest stabilny, a który niestabilny.  Zbadamy teraz ten problem.   



B. STABILNOŚĆ STANÓW STACJONARNYCH



Stabilność stanu stacjonarnego $x_s$  jest podobnie definiowana jak w przypadku równań różniczkowych zwyczajnych: dowolnie małe odchylenie od stanu stacjonarnego   jest w trakcie ewolucji redukowane i odchylenie dąży do zera. Innymi słowy: jeżeli stan początkowy $x_0$ mało różni się od stany stacjonarnego $x_s$, to ciąg liczb: 

$$x_0, \quad x_1=f(x_0), \quad x_2 = f(x_1), \quad x_3 = f(x_2), \quad x_4 = f(x_3), .......  \quad \mbox{dąży do stanu stacjonarnego } \quad x_s$$

Innymi słowy, jeżeli $|x_0 - x_s| < \delta$  dla odpowiednio małej liczby $\delta$   to   $|x_n - x_s| \to 0$  gdy $n \to \infty$. Wyprowadzimy kryterium które pozwala badać stabilność $x_s$. 

Wprowadzamy oznaczenie dla małego odchylenia od stanu stacjonarnego: 

$$y_n = x_n - x_s << 1 \quad \mbox{stąd} \quad  x_n = x_s + y_n$$

Wówczas

$$y_{n+1} = x_{n+1} - x_s = f(x_n) - x_s  = f( x_s + y_n) - x_s$$  

Ponieważ $y_n$ jest małą wielkością, to funkcję $f(x_s + y_n)$ rozwijamy w szereg Taylora: 

$$y_{n+1} =  f( x_s + y_n) - x_s \approx [f(x_s) + f'(x_s) y_n + ...] - x_s  = f(x_s) - x_s  + f'(x_s) y_n+ ...  = \lambda y_n + ...  \quad \quad \mbox{gdzie} \quad  \lambda = f'(x_s) \quad \mbox{jest liczbą}$$

Wykorzystaliśmy tu równość dla stanu stacjonarnego: $x_s = f(x_s)$.  W ten sposób otrzymaliśmy równanie rekurencyjne dla odchylenia od stanu stacjonarnego: 

$$y_{n+1} = \lambda y_n$$

Jeżeli $y_{n} \to 0$  to stan stacjonarny $x_s$ jest stabilny. Musimy teraz zbadać,  dla jakich wartości liczby $\lambda = f'(x_s)$ równanie dla $y_n$  ma rozwiązania dążące do zera dla warunku początkowego $|y_0| << 1$ .  

Rozpatrzymy 4 przypadki: 

1. Przypadek $\lambda  > 1$

Aby łatwiej zrozumieć, przyjmiemy  $\lambda =  2$. Wówczas równanie na odchylenie od stanu stacjonarnego ma postać 

$$y_{n+1} = 2 y_n$$

Otrzymamy ciąg liczbowy 

$$ y_0, \quad y_1 =   2 y_0, \quad y_2 =  2 y_1 =  2 \times 2 y_0 = 2^2 y_0, \quad y_3 =  2 y_2 = 2^3 y_0, \quad y_4 =  2 y_3 = 2^4 y_0, ....$$

Widzimy, że  kolejne  liczby rosną, ponieważ są mnożone przez czynnik 2 i ciąg liczbowy jest rozbieżny. Otrzymujemy stąd wniosek, że dla $\lambda > 1$, stan stacjonarny nie jest stabilny: nieskończenie małe odchylenie od wartości stacjonarnej rośnie wraz z kolejnym krokiem iteracji.

1. Przypadek $\lambda < -1$

Aby łatwiej zrozumieć, przyjmiemy  $\lambda = - 2$. Wówczas równanie na odchylenie od stanu stacjonarnego ma postać 

$$y_{n+1} = - 2 y_n$$

Otrzymamy ciąg liczbowy 

$$ y_0, \quad y_1 = - 2 y_0, \quad y_2 = - 2 y_1 = (- 2)  \times (- 2) y_0 = 2^2 y_0, \quad y_3 = (- 2) y_2 =  - 2^3 y_0, \quad y_4 = (- 2) y_3 = 2^4 y_0, ....$$

Widzimy, że  wartości bezwzględne kolejnych liczby rosną, ponieważ są mnożone przez czynnik - 2 i ciąg liczbowy jest rozbieżny. Otrzymujemy stąd wniosek, że dla $\lambda < - 1$, stan stacjonarny nie jest stabilny: nieskończenie małe odchylenie od wartości stacjonarnej rośnie wraz z kolejnym krokiem iteracji.

1. Przypadek $\lambda  \in (-1, 1) $

Aby łatwiej zrozumieć, przyjmiemy  $\lambda =  (1/2) $. Wówczas równanie na odchylenie od stanu stacjonarnego ma postać 

$$y_{n+1} = \frac{1}{2}  y_n$$

Otrzymamy ciąg liczbowy 

$$ y_0, \quad y_1 =   \frac{1}{2} y_0, \quad y_2 =  \frac{1}{2}  y_1 =  \frac{1}{2} \times \frac{1}{2}  y_0 =\frac{1}{2^2}  y_0, \quad y_3 =  \frac{1}{2}  y_2 = \frac{1}{2^3}  y_0, \quad y_4 =  \frac{1}{2}  y_3 = \frac{1}{2^4}  y_0, ....$$

Widzimy, że  kolejne  liczby maleją, ponieważ są mnożone przez czynnik (1/2)  i ciąg liczbowy dąży do zera. Otrzymujemy stąd wniosek, że dla $\lambda  \in (-1, 1) $, stan stacjonarny  jest stabilny: nieskończenie małe odchylenie od wartości stacjonarnej maleje do zera  wraz z kolejnym krokiem iteracji.

Wniosek z tego jest następujący: 

                                                                                              STAN STACJONARNY $x_s$ JEST STABILNY JEŻELI  $\lambda = f'(x_s) \in (-1, 1)$. 

Stany stacjonarne o okresie 2

Jeżeli dla długich iteracji (formalnie dla $n\to\infty$)  otrzymujemy ciągle tą samą wartość, to mówimy o stanie  stacjonarnym o okresie 1. Pokazano to na powyższym rysunku. Jednakże mogą pojawić się inne stany stacjonarne. Dla przykładu, zobaczmy jak zachowuje się układ dla $n\to\infty$, który jest pokazany poniżej.


SAGECELL


Obserwujemy, że dla dużych wartości iteracji $n>>1$, dwie wartości iteracji powtarzają się i układ "skacze" pomiędzy dwoma stanami. Mówimy wówczas o stanie stacjonarnym o okresie 2. Możemy także powiedzieć, że jest to stan periodyczny. Jak wyznaczyć takie stany?  Skorzystamy ze wzoru na kolejne iteracje: 

$$x_{n+2} = f(x_{n+1}), \qquad x_{n+1} = f(x_{n})$$

Należy zauważyć, że wartość $x_{n+2} = x_n$ ponieważ co drugi krok jest ten sam stan. Dlatego też

$$x_{n+2} = f(x_{n+1}) = f[f(x_{n})] = x_n$$

Jeżeli oznaczymy stan stacjonarny $x_s$ o okresie 2 jako $x^*$ to powyższe równanie przepiszemy jako

$$f[f(x^*)] = x^*$$

Ale to samo zachodzi dla stanu $x_{n+3} = x_{n+1}$. Dlatego równanie powyższe ma 2 rozwiązania $x^* = x^*_1$  oraz  $x^* = x^*_2$. 

W praktyce rozwiązujemy równanie w postaci bardziej przyjaznej:

$$x = f[f(x)] \equiv g(x) $$

Pamiętajmy, że jest to złożenie 2 funkcji (co prawda takich samych funkcji, ale to jest drugorzędne).

To jest ważne równanie!

Napisanie tego równania w jawnej postaci nastręcza duże kłopoty przeciętnemu studentowi. Dlatego podamy 1 przykład. Niech układ dynamiczny bedzie opisany równaniem 

$$x_{n+1} = 1- 2 x_n^2, \qquad f(x_n) = 1 - 2 x_n^2 \qquad \mbox{czyli} \qquad f(x) = 1 - 2 x^2$$

Ile wynosi $f[f(x)]$? Obliczamy

$$f[f(x)] = 1 - 2 [f(x)]^2  =  1 - 2 [1 - 2 x^2]^2 = 1 - 2[1 - 4 x^2 + 4 x^4] = -8 x^4 + 8 x^2 -1$$

Dlatego równanie które określa stan stacjonarny o okresie 2 ma postać

$$x = -8 x^4 + 8 x^2 -1 = g(x)$$

Jest to wielomian 4-go stopnia.

STABILNOŚĆ STANÓW  STACJONARNYCH O OKRESIE 2



Badanie stabilności stanów o okresie 2 jest analogiczne do badania stabilności stanów stacjonarnych o okresie 1. Jeżeli stan stacjonarny jest określony przez równanie

$$x^*=g(x^*)$$

to  stan ten jest  stabilny gdy

$$\lambda_2 = g'(x^*) \in (-1, 1)$$

Ponieważ funkcja $g(x)$ jest funkcją złożoną, więc  należy stosować reguły różniczkowania  funkcji złożonej:

$$  \lambda_2 = g'(x^*)  =  \bigl[\{f[f(x)]\}' \bigr]_{x=x^*} =\biggl[ \frac{df(u)}{du}\biggr]_{u=f(x^*)} \biggl(\frac{df(x)}{dx}\biggr)_{x=x^*}  \in (-1, 1)$$

Powyższy związek można przepisać  w postaci:

$$  \lambda_2 = f'(u^*) f'(x^*) \in (-1, 1)$$

gdzie $$u^*=f(x^*)$$

Warto coś tu zauważyć  i uprościć. Ponieważ stan $x^*$ jest o okresie 2 to jak nadmieniliśmy powyżej, faktycznie są 2 stany: $x^* = x^*_1$ (np. górny)  oraz $x^* = x^*_2$ (np. doly), co widać doskonale z powyższego rysunku. Dlatego też dolny stan przechodzi w górny i następnie górny stan przechodzi w dolny. Można to zapisać jako:

$$x_2^* = f(x_1^*), \qquad x_1^* = f(x_2^*)$$

Stąd otrzymujemy relację:

$$  \lambda_2(x_1^*)  = f'(x^*_2) f'(x^*_1) \in (-1, 1)$$

Podobna relacja zachodzi dla drugiego stanu

$$  \lambda_2(x_2^*)  = f'(x^*_1) f'(x^*_1) \in (-1, 1)$$

Jest to ta sama relacja co dla $x^*_1$. Więc oznacza to, że wystarczy zbadać wielkość $f'(x_1)f'(x_2)$, gdzie $x_1$  oraz  $x_2$ to dwa  rozwiązania równania $x=f(f(x))$.

Podobnie można badać  punkty stałe o dowolnym okresie $n$:

$$x^*= f\{f[ .....f(x^*) .....]\}  = G(x^*)$$

gdzie mamy n-krotne złożenie odwzorowania $f$.

Stan  $x^*$  jest  stabilny gdy

$$\lambda_n = G'(x^*) \in (-1, 1)$$

Ponieważ funkcja $G(x)$ jest funkcją złożoną, więc  należy stosować reguły różniczkowania  funkcji złożonej, podobnie jak to jest pokazane powyżej w przypadku $n=2$.


